---
title: il matrimonio di francesco e silvia
layout: page
---

Carissimi amici e parenti,


vi annunciamo una grande gioia... **ci sposiamo!**

E’ finalmente arrivato per noi il momento di prometterci amore eterno e iniziare un cammino di vita insieme, consegnando la nostra vita nelle mani l’uno dell’altra. 
Il nostro sogno è grande e ce la metteremo tutta per realizzarlo, nella piena consapevolezza dei nostri limiti e delle nostre debolezze umane.
Proprio per questo abbiamo deciso di **sposarci nel Signore**. 
Il giorno delle nozze chiederemo a Gesù Cristo di entrare a far parte per sempre della nostra famiglia: il nostro sarà un matrimonio “a tre”, ci sposiamo noi due con Lui. 
In questo modo il Signore potrà intervenire in aiuto dove noi con le nostre sole forze non arriveremo, e proprio da Lui impareremo ad amarci e ad amare veramente... da Dio! 

> "Questo vi ho detto perché la mia gioia sia in voi e la vostra gioia sia piena. Questo è il mio comandamento: che vi amiate gli uni gli altri, come io vi ho amati. Nessuno ha un **amore** più grande di questo: **dare la vita** per i propri amici." *Gv 15,11-13*


Scopo del nostro cammino sarà crescere e fiorire insieme nell’amore, divenendo segno e annuncio dell’amore infinito e fedele di Dio presente nel mondo. 
Sposandoci nel Signore scegliamo di fare comunità, come coppia, come famiglia, con gli amici, nella Chiesa e di metterci a servizio della vita.
  
## DOVE E QUANDO

Il nostro grande giorno sarà il **27 aprile 2014**, seconda domenica di Pasqua e festa della Divina Misericordia. Abbiamo scelto questa data proprio perché desideravamo che il nostro matrimonio venisse celebrato nel giorno della ricorrenza cristiana più grande, la **Pasqua**, festa dell’Amore per eccellenza, in cui Gesù dona tutto sé stesso per noi.
L’appuntamento è **alle ore 16:00** presso la **Chiesa di San Pietro in Assisi**, luogo dove Silvia e sua sorella Jenny sono state battezzate e che vide le nozze dei loro genitori. A celebrare il Matrimonio sarà Padre Giovanni Marini (ofm), padre spirituale di Silvia e guida della nostra coppia. 
Dopo la Santa Celebrazione la festa continuerà con una cena presso l’**Hotel Domus Pacis Assisi** a **Santa Maria degli Angeli**, luogo a noi tanto caro perché sede dei numerosi corsi ed iniziative giovanili francescane che abbiamo frequentato in questi ultimi anni e che ci ha visto crescere e maturare in spiritualità. 
Saremo per sempre grati ai frati e alle suore del SOG di Santa Maria degli Angeli, perché sono stati uno dei tanti strumenti preziosi che Dio ha scelto per incontrarci e parlarci.

## PRIMA DELL’ EVENTO

Per prepararci interiormente a questo evento, abbiamo inoltre organizzato una veglia di preghiera, prevista per **sabato 26 aprile alle ore 21** presso la **Chiesa parrocchiale di Sant’Angela da Foligno**, attuale parrocchia di Francesco. Per chi lo vorrà ci sarà anche possibilità di ricevere il Sacramento della Riconciliazione. La chiesa è situata a Foligno in via Toscana, zona Prato Smeraldo.

## LISTA NOZZE

Abbiamo deciso di non fare una lista nozze o viaggio.
Ringraziamo quanti vorranno donarci un contributo economico, che servirà parte alla creazione della nostra famiglia e parte a finanziare una missione francescana. 
Sentitevi liberi di dare quanto riterrete più opportuno, senza inutili forzature: sappiamo che molti tra gli invitati sono studenti o hanno problemi lavorativi, mai vorremmo che la nostra festa mettesse qualcuno in difficoltà. Siate gioiosi nel dare, ma ancor di più di ricevere gratuitamente se non avete possibilità. 
Abbiamo deciso di sostenere la missione “Progetto Sanitario”, promossa e coordinata da fra Luca Baino (ofm) in Kazakhstan per poter aiutare quanti non hanno possibilità di accedere alle cure mediche, fornendo un sostegno economico e morale. [www.missioniassisi.it](http://www.missioniassisi.it) 

Per i dati bancari contattateci all’indirizzo `francescolanaro@libero.it`.

## LA NOSTRA TESTIMONIANZA

Perché sposarsi in Assisi e fuori diocesi?
Ci sentiamo parte integrante della nostra comunità, la Chiesa di Foligno, e in essa desideriamo continuare a vivere dando il nostro piccolo contributo di coppia e di famiglia cristiana. 
Ma in Assisi ci sono le nostre sorgenti ed è qui che vogliamo ritornare prima di partire per questa nuova grande avventura. In questi luoghi è cominciato tutto: qui c’è stata la “svolta”, la nostra conversione. 
Quando ancora non stavamo insieme, ciascuno di noi, attraverso strade e modalità diverse, si è sentito attirato da un altro giovane come noi, Francesco d’Assisi, che ci ha indicato la strada per la vera felicità e che coincide con una persona viva ed in carne ed ossa... Gesù Cristo. L’incontro con Gesù ha rivoluzionato la nostra vita, cambiando i modi di vedere, pensare, agire, facendoci sperimentare una gioia e una pienezza mai provate prima, pur ritrovandoci, una volta a casa, ad affrontare e vivere le stesse situazioni e difficoltà quotidiane. Il segreto di tutto infatti non sta infatti nel cambiare la realtà, ma nel guardarla con occhi nuovi... occhi di fede e di riconoscenza nei confronti di un Padre che ci conosce per nome, ci è fedele e si prende cura di noi con amore infinito. 
Due cose erano chiare in noi: la volontà di seguire Cristo e il desiderio di capire come seguirlo.
Ci siamo incontrati per la prima volta a Foligno presso il Monastero di S.Anna, casa delle suore della Beata Angelina, dove entrambi frequentavamo un gruppo giovanile vocazionale guidato dal Vescovo Gualtiero e da Don Dante Cesarini, chiamato Gruppo Jordan. E’ nata subito una bellissima amicizia, che ha avuto modo di crescere e approfondirsi grazie alle tante esperienze vissute insieme, tra cui il servizio nella Pastorale Giovanile e la Giornata Mondiale della Gioventù a Madrid nel 2011. Decisivo è stato il cammino dei “Dieci Comandamenti”, che ha fatto maturare ancor di più la nostra fede e trasformare l’amicizia in amore. Il fidanzamento è stato un tempo prezioso, dove ognuno di noi ha potuto continuare il proprio percorso di discernimento, approfondendo ancora di più la conoscenza di se stesso e dell’altro.

## MATRIMONIO FRANCESCANO1

Abbiamo scelto di organizzare il nostro matrimonio in spirito francescano, ovvero all’insegna della semplicità, senza sprechi e senza stress (per quanto possibile), soffermandoci a preparare con cura la cerimonia, l’anima nostra e quella di chi vi parteciperà, senza dimenticarci di chi è meno fortunato di noi.
Ma “matrimonio francescano” non significa limitarsi alla sola fase organizzativa dell’evento, bensì cercare di seguire come coppia e come famiglia uno stile di vita sulle orme di San Francesco e Santa Chiara. 
La preghiera quotidiana, la Parola ed i Sacramenti sono i pilastri su cui vogliamo edificare la nostra casa; **povertà** (gestire i propri beni con oculatezza e generosità), **castità** (imparare ad amarsi nell’assoluto rispetto dell’altro) e **obbedienza** (mettersi al servizio reciproco l’uno dell’altra e, insieme, al servizio di Dio) dovranno essere i mattoni.

Il nostro desiderio più grande è fare e accogliere sempre la Volontà di Dio sulla nostra vita, affidandoci alla Provvidenza e vivendo gioie, sofferenze e scelte alla luce del Vangelo.


---


Grazie di cuore per il sostegno e l'affetto che ci avete sempre dimostrato... lo prova anche il fatto che avete avuto la pazienza di leggere tutto fino a questo punto! :-)
La vostra presenza sarà per noi il regalo più grande.

Pace e bene!

Silvia e Francesco 

